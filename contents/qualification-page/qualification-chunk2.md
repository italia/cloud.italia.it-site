## Il percorso attuale di qualificazione
Dal 19 gennaio 2023 la qualificazione dei servizi cloud per la PA diventa di competenza dell’**Agenzia per la Cybersicurezza Nazionale (ACN)**, che subentra all’Agenzia per l’Italia digitale (AGID).

ACN ha previsto un regime transitorio fino al 31 luglio 2023. Dal 1 agosto 2023 il nuovo percorso di qualificazione diventerà effettivo, con la pubblicazione del nuovo Regolamento ACN e della nuova piattaforma web per inviare le richieste di qualificazione.

### Il nuovo livello di qualificazione
I fornitori che hanno già una qualificazione attiva potranno beneficiare, fino al **18 gennaio 2024**, del nuovo livello di qualificazione previsto dal [Decreto direttoriale n. 29 del 2 gennaio 2023](https://www.acn.gov.it/DecretodirettorialeQualificazioneServiziCloud2genn23DEFsigned.pdf) di ACN. Il nuovo livello corrisponde al trattamento di dati e ai servizi di natura ordinaria così come indicati dalla metodologia di classificazione dei dati e dei servizi.

### Deroga al trattamento e autodichiarazione
Per i fornitori che trattano dati e servizi critici o strategici è prevista una deroga per il trattamento fino al **30 aprile 2023**. Entro quella data i fornitori dovranno produrre un’autodichiarazione che certifica l’adozione delle misure previste per infrastrutture e servizi cloud che trattano dati critici o strategici, così come definite nella [determina n. 307/2022](https://assets.innovazione.gov.it/1642694131-det_307_cloud_ulteriorilerqc_20220118.pdf). La dichiarazione dovrà essere inviata all’indirizzo di **posta elettronica certificata (Pec)** di ACN ([acn@pec.acn.gov.it](mailto:acn@pec.acn.gov.it)).

Tutte le pubbliche amministrazioni che applicano la metodologia di classificazione dei dati e dei servizi indicata nella [Determina ACN n. 306 del 18 gennaio 2022](https://assets.innovazione.gov.it/1642693979-det_306_cloud_modclass_20220118.pdf) e utilizzano fornitori cloud per la gestione di dati e servizi di livello critico o strategico, dovranno entro il **28 febbraio 2023**:
* informare i fornitori interessati per valutare eventuali adeguamenti;
* inviare alla Pec di ACN i dettagli relativi ai dati e servizi critici o strategici gestiti tramite servizi e infrastrutture cloud. 

**I fornitori privi di una qualificazione valida** o che intendano promuovere un servizio o una infrastruttura già qualificati possono inviare ad ACN un’autodichiarazione che attesta di aver attuato le misure previste dalla [determina n. 307 del 18 gennaio 2022](https://assets.innovazione.gov.it/1642694131-det_307_cloud_ulteriorilerqc_20220118.pdf) per il livello di qualificazione desiderato (QC1-QC4 per i Servizi, QI1-QI4 per le Infrastrutture). La qualificazione sarà valida per 12 mesi a partire dalla data di concessione.

### I contenuti della determina 307/2022 di ACN
Per garantire opportuna protezione ai dati e ai servizi strategici, critici e ordinari, il 18 gennaio 2022 l’Agenzia per la cybersicurezza nazionale, d’intesa con il Dipartimento per la trasformazione digitale, ha adottato la [determina n. 307/2022](https://assets.innovazione.gov.it/1642694131-det_307_cloud_ulteriorilerqc_20220118.pdf) su:
* i relativi requisiti minimi e le caratteristiche che devono assicurare le infrastrutture digitali e i servizi cloud di cui si avvalgono le pubbliche amministrazioni;
* il nuovo processo di qualificazione dei servizi cloud per la PA.

La determina prende in considerazione diversi aspetti:
* la **gestione operativa dei servizi**, in particolare gli standard tecnico-organizzativi applicativi e le misure di controllo sui dati;
* i **requisiti di sicurezza** per la gestione dei dati, l’erogazione di servizi e le condizioni contrattuali relative alla rendicontazione.

In particolare, l’impianto si basa su un elenco di misure ispirate alle migliori pratiche e agli standard nazionali (ad esempio, il [Framework Nazionale per la Cyber Security e Data Protection](https://www.cybersecurityframework.it/)) e internazionali, in piena coerenza con le più recenti evoluzioni normative in relazione al rischio e all’evoluzione della minaccia di natura cibernetica.

## Abilitarsi come fornitori per Comuni e scuole
Per abilitarsi come fornitori per l’avviso “Abilitazione al cloud per le PA Locali” del PNRR rivolto a Comuni e scuole, è possibile accreditarsi al [Mercato elettronico della PA (MEPA)](https://www.acquistinretepa.it){class="text-decoration-none font-weight-semibold", rel='noreferrer', target='_blank', aria-label='Mercato elettronico della PA(link esterno)'}, seguendo [il percorso guidato sul sito.](https://www.acquistinretepa.it/opencms/opencms/come_vendere.html){class="text-decoration-none font-weight-semibold", rel='noreferrer', target='_blank', aria-label='percorso guidato sul sito (link esterno)'}

MEPA è il catalogo fornitori che agevola le PA nell’individuare potenziali fornitori per diversi servizi, fra cui la migrazione al cloud qualificato. I fornitori abilitati alla categoria merceologica “Servizi per l’Information & Communication Technology” possono caricare a catalogo le proprie offerte, seguendo la documentazione relativa al _cloud computing_ (Capitolato d’Oneri e Capitolato tecnico), e renderle acquistabili dalle PA tramite ordine diretto.